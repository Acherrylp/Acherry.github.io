---
  title: วางฐานดิจิตอลตลาดไหมไทย
  date: 2014-12-05 +0700		  
  categories: News		
  description: กรมหม่อนไหมร่วมกับสวทช. พัฒนาระบบเทคโนโลยีสารสนเทศ ภายใต้แนวคิด Small Farmer to Single Market by Mobile Thai Silk
  author: Me		 
  layout: default
---


# วางฐานดิจิตอลตลาดไหมไทย เกษตรฯจับมือเนคเทคพัฒนาระบบไอทีบริหารจัดการ  
<br>
<p>&emsp;&emsp;นายสฤษดิพร ชูประยูร รองอธิบดีกรมหม่อนไหม เปิดเผยว่า กรมหม่อนไหมร่วมกับศูนย์เทคโนโลยีอิเล็กทรอนิกส์และคอมพิวเตอร์แห่งชาติ (สวทช.) หรือ เนคเทค พัฒนาระบบเทคโนโลยีสารสนเทศเพื่อการจัดการกระบวนการผลิตและการตลาดไหมไทยระยะที่ 1 ภายใต้แนวคิด Small Farmer to Single Market by Mobile Thai Silk หรือ เกษตรกรไหมไทย ก้าวไกลสู่ตลาด ด้วยระบบสารสนเทศ ซึ่งจะช่วยให้ประเทศไทยมีฐานข้อมูลเกษตรกรและพื้นที่การปลูกหม่อนเลี้ยงไหมที่ชัดเจน เกษตรกรที่ลงทะเบียนไว้กับระบบสามารถแสดงภาพตัวอย่างของเส้นไหมไทยที่มีมาตรฐาน และปริมาณเส้นไหมที่พร้อมจะขายสู่ผู้ผลิตผ้าไหม ช่วยจัดการกระบวนการการผลิตและการตลาดไหมไทย ด้านผู้ซื้อเส้นไหมที่ลงทะเบียนไว้จะได้ประโยชน์จากการรู้แหล่งผลิตและปริมาณของเส้นไหม ทำให้เกษตรกรผู้มีอาชีพด้านหม่อนไหมและกลุ่มอุตสาหกรรมที่เกี่ยวข้องได้รับข้อมูลข่าวสารอย่างครบถ้วน สามารถติดต่อเชื่อมโยงเครือข่ายระหว่างผู้ผลิตและผู้ซื้อได้สะดวก รวดเร็ว ซึ่งทั้งหมดนี้จะเป็นพื้นฐานของการสร้างตลาดดิจิตอลไหมไทยขึ้นมาในอนาคต</p>

<p>&emsp;&emsp;ดร.ศรันย์ สัมฤทธิ์เดชขจร ผู้อำนวยการ สวทช. กล่าวว่า ทีมนักวิจัยสวทช.ได้พัฒนาระบบ Mobile Thai Silk ที่เป็นระบบเทคโนโลยีสารสนเทศเพื่อการจัดการกระบวนการผลิตและการตลาดไหมไทย ที่ต่อยอดมาจากระบบ TAMIS :Thailand Agriculture Mobile Information System หรือเรียกสั้นว่า “การเกษตรไทยแบบพกพา” เป็นเครื่องมือที่ใช้สำหรับเก็บข้อมูลผ่านแท็บเลต (Tablet) และใช้ Smart card เพื่อให้เจ้าหน้าที่ใช้ในการลงทะเบียนเกษตรกร และเก็บพิกัดแปลงเพาะปลูกด้วย จีพีเอส บนแผนที่ Google Maps และระบบยังสามารถใช้ได้ทั้ง on-line และ off-line เพื่อเพิ่มศักยภาพอุตสาหกรรมไหมไทย โดยระบบฯสามารถรองรับความต้องการในการจัดเก็บข้อมูลประกอบด้วย 1.ระบบลงทะเบียนเกษตรกรด้านหม่อนไหม ด้วยบัตร Smart card บนแท็บเลตแอนดรอยด์ 2.ระบบลงทะเบียนพื้นที่เพาะปลูกด้วยเทคโนโลยีจีพีเอสร่วมกับแผ่นที่กูเกิ้ลแมป 3.ระบบลงทะเบียนผลผลิต เช่น ปลูกหม่อน เลี้ยงไหม (รังไหม) และผลิตเส้นไหม ที่พื้นที่ไหน 4.ระบบตรวจประเมินคุณภาพเส้นไหมสาวมือ ตามมาตรฐานสินค้าเกษตร มกษ 800-2555 5.ระบบลงทะเบียนผู้ประกอบการ ซื้อผลิตภัณฑ์ด้านหม่อนไหม ผ่านเว็บไซต์ 6.ระบบลงทะเบียนผู้เชี่ยวชาญด้านหม่อนไหม 7.ระบบรายงานสรุปผล สำหรับผู้บริหารแบบทันการ (Real Time)</p>

<p> หมวดหมู่ของข่าว: เศรษฐกิจ การค้า การลงทุน</p>
<p> แหล่งข่าว: แนวหน้า</p>
<p> ที่มา http://www.naewna.com/local/133944</p>
