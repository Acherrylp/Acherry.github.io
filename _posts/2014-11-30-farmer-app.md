---
  title: TAMIS แอพนี้เพื่อชาวนา
  date: 2014-11-30 +0700		  
  categories: News		
  description: จัดโครงการ “พัฒนานักประกอบการวิสาหกิจชุมชนข้าวอินทรีย์” จ.ยโสธรและมอบแท็บเล็ตให้กลุ่มเกษตรกรวิสาหกิจข้าวอินทรีย์
  author: Me		 
  layout: default
---
# TAMIS แอพนี้เพื่อชาวนา

### คอฟฟี่เบรค:TAMIS แอพนี้เพื่อชาวนา : เรื่อง / ภาพ  สินีพร มฤคพิทักษ์
<br>
<div style="text-align:center" markdown="1">
![alt ImageTamis](/pics/news/2014-11-30-1.jpg)
</div>

<br>
<p> &emsp;&emsp;ยโสธร เป็นจังหวัดหนึ่งที่มีการทำเกษตรอินทรีย์มากที่สุดแห่งหนึ่งของประเทศไทย และทางจังหวัดเองมียุทธศาสตร์พัฒนาจังหวัดให้เป็น “เมืองแห่งวิถีอีสาน เกษตรอินทรีย์ก้าวไกลสู่สากล” </p>

<p> &emsp;&emsp;แต่การที่ชาวนาเป็นผู้ผลิตอย่างเดียว มีแต่จะจนลงๆ ยิ่งทำยิ่งจน เพราะกำไรไปตกอยู่กับพ่อค้าคนกลาง หากพวกเขาสามารถเพิ่มบทบาทเป็น “ผู้ประกอบการ” ด้วย คงทำให้มีรายรับให้แก่ครอบครัวอีกมาก โดยเฉพาะอย่างยิ่งกับเกษตรอินทรีย์ ซึ่งเป็นตลาดเฉพาะกลุ่มและได้รับการตอบรับจากผู้บริโภคที่ใส่ใจในสุขภาพ </p>  

<p> &emsp;&emsp;กลางเดือนพฤศจิกายน ที่ผ่านมา สำนักงานพัฒนาวิทยาศาสตร์และเทคโนโลยีแห่งชาติ (สวทช.) กระทรวงวิทยาศาสตร์และเทคโนโลยี จึงจัดโครงการ “พัฒนานักประกอบการวิสาหกิจชุมชนข้าวอินทรีย์” จ.ยโสธร ไฮไลท์หนึ่งคือ มอบแท็บเล็ตให้กลุ่มเกษตรกรวิสาหกิจข้าวอินทรีย์ </p>

<p> &emsp;&emsp;ไม่ได้ให้ไปเล่นเกมหรือเพื่อกิจกรรมอื่น แต่แท็บเล็ตดังกล่าวเอาไว้ให้ชาวนาใช้ในระบบสารสนเทศเพื่อการเกษตรแบบพกพา (TAMIS) เพื่ออำนวยความสะดวกแก่เกษตรกรในการเก็บข้อมูลเพื่อรับการประเมินเป็นเกษตรอินทรีย์โดยเฉพาะ</p>

<p> &emsp;&emsp;ระบบสารสนเทศเพื่อการเกษตรไทยแบบพกพา (Thailand Agriculture Mobile Information System : TAMIS) เป็นระบบที่เข้ามาช่วยเจ้าหน้าที่ในการลงทะเบียนเกษตรกรด้วยบัตรประชาชนแบบสมาร์ทการ์ด พร้อมทั้งสามารถเก็บพิกัด GPS แปลงเพาะปลูกบนแผนที่กูเกิล ทำให้สามารถใช้งานระบบได้ทุกเวลา </p>

<p> &emsp;&emsp;ระบบดังกล่าวช่วยเพิ่มประสิทธิภาพในการตรวจแปลงข้าวให้แก่เจ้าหน้าที่ในการตรวจรับรองตามมาตรฐาน GAP (Good Agriculture Practice) โดยนำอุปกรณ์แท็บเล็ตมาใช้ทดแทนแบบฟอร์มกระดาษ เครื่องมือที่พัฒนาเริ่มตั้งแต่การรับลงทะเบียนเกษตรกร การตรวจประเมิน การรายงานผลแบบเรียลไทม์ เป็นการลดกระบวนการด้านงานเอกสาร และการประมวลผลด้วยมือ ใช้กระบวนการทางอิเล็กทรอนิกส์เข้ามาช่วยในการประมวลผล จะได้ข้อมูลที่มีคุณภาพ รวดเร็ว ถูกต้อง เจ้าหน้าที่และผู้ตรวจประเมินสามารถบันทึกข้อมูล ทั้งประมวลผลหน้าแปลงนา และส่งผลลัพธ์เข้าศูนย์กลางข้อมูลแบบทันที</p>

<p>&emsp;&emsp; ดร.วีระพงษ์ แพสุวรรณ ปลัดกระทรวงวิทยาศาสตร์และเทคโนโลยี กล่าวว่า โครงการ กระทรวงวิทย์ โดย สวทช. ร่วมกับ สวทน. ดำเนินการเพื่อขับเคลื่อนนโยบายด้านเกษตรอินทรีย์อย่างเป็นรูปธรรม ทั้งด้านการเพิ่มขีดความสามารถในการแข่งขันของเกษตรกร รวมถึงส่งเสริมให้เกิดการเชื่อมโยงการทำงานในลักษณะภาคีความร่วมมือระหว่างหน่วยงานภาครัฐ เอกชน เครือข่ายองค์กรชุมชน เพื่อเป้าหมายในการสร้างให้กลุ่มเกษตรอินทรีย์ จ.ยโสธร เป็นต้นแบบการปลูกข้าวอินทรีย์ครบวงจร </p>

<p>&emsp;&emsp;ปัจจุบันมีเกษตรกรแกนนำผลิตข้าวอินทรีย์ในพื้นที่เข้าร่วมโครงการ 7 กลุ่ม รวมเป็นเกษตรกรข้าวอินทรีย์ 4,565 ราย คิดเป็นพื้นที่นากว่า 45,000 ไร่   

“เราถ่ายทอดเทคโนโลยีเชิงพาณิชย์มาช่วยชุมชน และพื้นที่ต่างๆ การเกษตรหรือข้าวอินทรีย์เป็นตัวหนึ่ง การใช้วิทยาศาสตร์ทำให้มูลค่าการขายดีขึ้น เราทราบดีว่า เกษตรกรดำเนินการเท่าที่เอื้ออำนวย ต่างชาติเวลาซื้อต้องมีใบรับรอง การได้ใบรับรองเป็นเครดิตเกษตรกร ต้องติดตามย้อนกลับได้ สวทช.พัฒนาซอฟต์แวร์ให้ตรวจสอบย้อนกลับได้” </p>

<p>&emsp;&emsp; สมศักดิ์ พลอยพานิชเจริญ ผู้จัดการงานถ่ายทอดเทคโนโลยีการเกษตรและพัฒนาวิสาหกิจชุมชน ไบโอเทค ที่ทำงานพัฒนาด้านการเกษตร บอกว่า ในการรับรองมาตรฐานเกษตรอินทรีย์ทั้งในประเทศและระดับสากลต้องเก็บข้อมูลวิธีการทำนาของเกษตรกรเป็นรายบุคคล เจ้าหน้าที่ต้องตรวจและประเมินผลจากเอกสาร เพื่อให้การรับรอง </p>

<p>&emsp;&emsp;ปัจจุบันการเก็บข้อมูลต่างๆ เป็นระบบเอกสาร ค่อนข้างยุ่งยากและมีข้อจำกัดในการสำรวจ และเก็บข้อมูลของเจ้าหน้าที่ผู้ตรวจสอบแปลงนา นอกจากระบุข้อมูลของชาวนาแล้ว ยังต้องระบุสภาพแวดล้อมรอบแปลงนา และขอบเขตพื้นที่คร่าวๆ เพื่อหาพิกัดว่าสภาพดังกล่าวเหมาะสมต่อการทำเกษตรอินทรีย์หรือไม่ ส่งผลให้เสียเวลาและอาจก่อให้เกิดความคลาดเคลื่อนขณะปฏิบัติงาน </p>

<p>&emsp;&emsp;สายันต์ สีถาน เกษตรกรและฝ่ายการตลาด เครือข่ายวิสาหกิจชุมชนเกษตรกรรมยั่งยืนน้ำอ้อม บอกว่า แอพดังกล่าวเป็นนวัตกรรมสำหรับใช้เก็บข้อมูลแปลงเพาะปลูก เมื่อก่อนใช้จดด้วยลายมือใส่สมุด เช่น แปลงนี้ของนายธงชัย เวลาวาดแผนที่ประกอบวาดด้วยดินสอ/ปากกา แล้วต้องมาลงตารางในโปรแกรมเอ็กซ์เซล พอมีแอพตัวนี้ เก็บข้อมูลง่ายขึ้น เดี๋ยวนี้เด็กๆ เก่งคอมพ์ให้ช่วยทำได้ </p>

<p> TAMIS จึงมีประโยชน์ต่อเกษตรกรด้วยประการฉะนี้ </p>
<p>ผู้สนใจลงทะเบียนสมัครใช้งานได้ที่ </p>

<p> 1.<a href="http://www.tamis.in.th" target="blank">http://www.tamis.in.th</a> </p>
<p> 2.โหลดแอพพลิเคชั่นจาก Google Play Store </p>
<p> 3.ลงทะเบียนเกษตรกรที่เป็นสมาชิกด้วยบัตรสมาร์ทการ์ด</p><br>
